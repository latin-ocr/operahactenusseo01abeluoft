490 PETRI ABAELARDI

y Spiritum sanctum : quorum remiseritis peccata, etc.,'» sed repleti Spiritu sancto
non erant, sicut hodie factum esse monstratur quum dicitur¹ : «Repleti sunt
omnes Spiritu sancto. » Primo itaque quibusdam donis initiati, hodie cumulati
sunt et consummati. De qua quidem repletione Spiritus quasi statim eructuantes ,
coeperunt loqui aliis linguis, sicut in graeco habetur, quam antea fecerant. Nam
sua propria lingua, id est hebraica , nequaquam tunc loqui incip1ebant, sed aliis
quas ignoraverant, pro diversitate scilicet hominum ex omni natione, quae sub
coelo est, ad diem festum Jerosolymis congregatorum. De qua quidem diversi-
tate linguarum , quo mirabilior habeatur, id quidam senserunt, ut quum omnes
unius linguae prolatione uterentur, singulis auditoribus propria cujusque lingua
loqui viderentur. Sed hoc profecto nequaquam esset loqui aliis linguis, sed videri
aliis loqui3 nec veritas esset linguarum , sed opinio deceptorum hominum ε nec
de linguis quidquam esset apostolis collatum ,·sed de intelligentia auditoribus
inspiratum. Falsum denique et illud esset quod ab auditoribus dicebatur² : « Au-
divimus eos loquentes linguis nostris. » Si enim locutio linguarum non erat, sed
videbatur, falsum est eos audisse in illis verbum quod non erat in ipsis.

Non solum igitur de intelligentia interioris verbi, verumetiam de pronuntia'-
tione soni hodie sunt instructi , ne quid desit in ulla gratia. Unde praesens solemni-
tas quanto multipliore gratia fit praedita, tanto majore devotione est celebranda,
et omnium linguarum· laudibus honoranda, quando ad praedicandum gentibus
universis genera omnia linguarum apostolis sunt collata. Atque utinam vos,
sponsae Christi gloriosae , quibus, ut supra meminimus, haec solemnitas specialiter·
incumbit celebranda, omnium linguarum generibus divinas in ea laudes resonare .
possetis! Quod quia non sufficitis, vel hoc saltem efficite, ut doctrinae trium
principalium linguarum, quibus duo Testamenta conscripta sunt, et dominicae
crucis titulus insignitus, operam dantes, aliquid amplius quam caeteri fideles his
festivis addatis praeconiis. Quod et ipse Spiritus ad honorem sui vobis suggerere
dignetur, qui, ubi vult spirans, sive sono docet interius, sive calamo scribit 'in
mentibus, nec moras patitur in docendo , nec dilationem habet in scribendo.
Ipse infirmitatem vestram in sancto roboret proposito , qui hodie apostolos induit
ex alto. Ipse fictilia vasa vestra, et luteam adhuc crudam testam igne divini
amoris excoquendo solidet , quo discipulorum corda hodie replevit. Ipsum
sponsus vester Dominus Jesus Christus vestris semper mentibus inspiret, et tan-
quam arrham desponsationis et spiritale pignus dotis vobis custodiat, ut sicut
apostolis promisit, maneat vobiscum in aeternum. Amen.

¹ Act. Apost„ cap. ιι, v. 4: — ¹ lbid„ v. 11.

