ΙΝ SEXTA FERIA POST OCTAVAS ASCENSIONIS SERMO. 483

quagesima die dandum, et legem amoris potius quam timoris imprimendam cor-
dibus eorum promiserat, dicens¹ z « Rogabo ,patrem meum, et alium paraclitum
dabit vobis, ut maneat vobiscum in aeternum.» Et rursum² : «Apud vos,» inquit,
t< manebit, et in vobis erit.» Illa utique mansio duodecima Judaeorum, qua lex da-
tur, Spiritum praesignabat veram apostolis legem crediturum, et in eis non trans-
itum, sed mansionem facturum. Populus ille ad legem illam imperfectam, tertio
die suscipiendam, duobus se praeparavit diebus. Nos ad supremum Spiritus sancti
adventum, qui legis perfectionem apostolis attulit, his saltem duobus praepa-
remus diebus, ut tantae gratiae participes mereamur esse. Post ascensionem
apostoli a monte Oliveti Jerosolymae reversi, quum in coenaculum ascendissent,
orationibus et jejuniis promissum Spiritus sancti adventum meruerunt. De
quibus profecto jejuniis post ascensionem suam futuris, Dominus ipse prae-
dixerat³ : « Venient dies , quum auferetur ab eis sponsus, et tunc jejunabunt. »
Post itaque dies jejuniorum, istos dies sequentes post octavas Ascensionis, et
praecedentes diem Pentecostes , non incongrue accepimus. Quum enim festi-
vitas Ascensionis habeat octavas , totum illud tempus octo dierum Ascensionis
est dicendum; quia sponsus ‘in coelos ascendens, obtutibus apostolorum per
praesentiam carnis subtractus dicitur vel ablatus. Unde nunc duo praesentes
dies secundum dominicam sententiam jejuniis deputandi videntur. Quae profecto
jejunia non poenitentiae sunt, ut a peccatis purgemur , sed ut desideriis accensi
ad sequendum sponsum, tanto amplius Spiritus sancti mereamur descensum,
quanto ardentius ad illum, sequendo Christum, anhelamus ascensum. Unde et
ipsemet ait⁴2 « Nisi ego abiero, Paraclitus non veniet. >› Quod est dicere : Nisi
avobis recessero, superius ascendendo, nequaquam illis vos desideriis accendam,
quibus advenientis Spiritus promereamini gratiam. Hanc ipse Spiritus gratiam
nos ita faciat praevenire, ut ipsum ab eo mereamur percipere. Amen.

⁴ Joan., cap. xiv, v. 16. — ¹ ibid„ v. 17. - ⁸ Matih„ cap. ix , v. 15. -— ⁴ Joan., cap. xvi, v. 7.

