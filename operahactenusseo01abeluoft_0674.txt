660 PETRI ABAELARDI

bili suturae vitae jam tunc disponebat. Hoc autem propheta dixit praeveniens fu«
turum eorum lapsum, ne quis forte quum postmodum audiret eos expelli de pa·
radiso terrestri, desperaret de coelesti.

« Crescite et multiplicamini. » Sicut superius animantibus aquaticis dixisse
memoratur, « crescite et multiplicamini et replete aquas maris3 » ita hic homi-
nibus creatis dicere narratur, «crescite et multiplicamini et replete terram3 »
ut haec quoque locutio sicut illa non prolatio sermonis, sed dispositio divinae
operationis subintelligatur, praesertim quum nondum linguae alicujus institutio
facta esset, nondum impositis ab Adam nominibuS‚ sicut postmodum fecisse
refertur : unde ista quoque Dei locutio sicut et supradictae non tam de prola-
tione verborum accipienda videtur, quam ex dispositione divina3 quum videlicet
ita de ipsis facere Deus apud se ordinaret, ut crescerent et multiplicarentur, id
est crementum multiplicationis acciperent commixtione masculi et feminae, quos
jam supra distinxit tanquam ad hoc masculum et feminam creatos.. Ex quo pa-
tenter insinuat, quantum a creatione Dei et institutione naturae illa Sodomita-
rum abominabilis commixtio recedat, qua seipsos tantum polluunt, nullumde
prole fructum reportantes. Damnantur et ex hoc loco praecipue damnatores
nuptiarum , quum primis hominibus creatis, ex auctoritate dominica conjugium
statim sancitum sit.

« Animantibus quae moventur super terram.» Quod adjungit « quae moventur
super terram, » potest videri additum esse ad exclusionem tam coelestium anima·
lium, juxta illam scilicet opinionem philosophorum, qua sidera deos appellant, id
est animalia rationalia,- immortalia, impassibilia, quam aereorum, id est daemonum .

« Ecce dedi. » Ac si diceret, in praesenti tempore sive loco , quia et post dilu-
vium carnium qucque esum homini Dominus indulsit. Sed quum nonnullas
modo bestias vel aves videamus, quibus carnium esus necessarius sit, quomodo
· his quoque sicut homini solummodo herbae et arbores nunc in esum concedun-
tur, tanquam haec illis primum sufficerent, et nisi post peccatum hominis car·
nibus indigerent, ut poena videlicet hominis ex peccato proveniens in ea quoque
redundaret, quibus homo praeesse et dominari habuit, ut alia scilicet animantia
aliis in rapinam et esum traderentur. Et fortassis nulla sunt animantia de his
quae hodie inter nos carnium indigerent alimento, quibus in aliquibus mundi
partibus sufficiens esus reperiri non possit in herbis· vel arboribus. Et attende
quantum sibi in omnibus hominem velit obedire, quum nec eum comedere ut
vivat* nisi per obedientiam velit ,- nec sine permissione sua quidquam in quibus-
cunque necessariis attingere, nec ad sustentationem etiam vitae. Ex quo pa·

tenter innuit totam hominis vitam nonnisi in obedientia Dei consistere ‚ et ad
hoc eum solummodo debere vivere.

